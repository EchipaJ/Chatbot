Cât de ușor se transmite coronavirusul? SARS-CoV-2, virusul care provoacă COVID-19, se înmulțește în tractul respirator superior uman, adică în nas, faringe și laringe, deci nu e de mirare că se transmite prin picături de salivă sau mucus, eliminate prin tuse sau strănut. Poți deci să îl iei de la o persoană deja infectată, cu care ești în contact o perioadă mai mare de timp, dar și de pe suprafețele pe care au aterizat picăturile. De aceea, nu este indicat să atingi prea multe lucruri în public și apoi să-ți duci mâna la nas sau la gură. Este recomandat să te speli cât mai des pe mâini, timp de minimum 20 de secunde. Perioada de incubație poate ajunge până la 14 zile, motiv pentru care atât durează izolarea pentru cei aflați în carantină și pentru cei consemnați la domiciliu. Asta e partea simplă. De aici încolo, lucrurile se complică. Se știe cu siguranță că, spre deosebire de precedentele epidemii provocate de coronavirusuri, SARS și MERS, care atacau tractul respirator inferior, provocând pneumonii periculoase, SARS-CoV-2 se înmulțește asemănător virușilor care provoacă răceala și gripa, și face asta chiar și când nu apar simptome. Virusul poate fi răspândit de persoane asimptomatice. Conform unor date din ianuarie, publicate de cercetători chinezi în The New England Journal of Medicine, s-au găsit la fel de mulți viruși în probele de la pacienții asimptomatici ca la cei simptomatici. Și cercetătorii germani au descoperit virusul în probele nazale a doi pacienți fără simptome, ceea ce arată că screening-ul pe bază de simptome nu funcționează. În plus, fiindcă în primele zile simptomele sunt relativ ușoare și asemănătoare cu ale bolilor sezoniere, multe persoane nu caută ajutor medical, deci îl pot răspândi în toată această perioadă fără a fi depistați. SARS-CoV-2, ca mai toate coronavirusurile, poate supraviețui pentru nouă zile pe suprafețe care nu sunt dezinfectate. Un studiu publicat pe 17 martie în The New England Journal of Medicine mai scade din cifre. Se pare că virusul poate rezista trei ore în aerosoli (adică suspensii de particule fine aflate în aer), patru pe cupru, o zi pe carton și trei-patru zile pe plastic și metal. Suspecții principali sunt mânerele ușilor, butoanele de la lifturi, barele de sprijin din autobuze, coșurile și cărucioarele de cumpărături. Și mâncarea comandată sau luată de la magazin ar putea fi o sursă de contaminare, așa că m-aș feri de sandwich-uri, mâncare raw și aș spăla cu grijă fructele și legumele. Dacă te-ai îmbolnăvit și n-ai dezvoltat o formă gravă, cel puțin știi că vei fi imun. Studii făcute pe macaci par a arăta că reinfecția nu e posibilă, dar este nevoie de studii suplimentare și de mai mult timp pentru a fi siguri de asta. Plus că nici nu se știe dacă imunitatea dobândită va fi una de durată. Tot cercetători chinezi (asta și pentru că au fost primii care au venit în contact cu virusul) au descoperit că SARS-CoV-2 nu se transmite de la mamă la nou-născut prin naștere, dar asta nu înseamnă că cei mici nu se pot îmbolnăvi în spital. În plus, în ciuda faptului că virusul are o origine animală (liliecii, ca sursă primară, și cel mai probabil pangolinul, ca intermediar), nu există până acum vreo dovadă că animalele de companie ar putea fi purtători sau că l-am putea transmite între specii. Deși există mereu posibilitatea ca tu și pisica ta să deveniți studiu de caz într-unul dintre miile de articole științifice care se vor publica cu ocazia acestei pandemii. Cum să te protejezi de coronavirus. Peste 430.000 de oameni au fost deja infectați cu virusul SARS-CoV-2 la nivel global, tot mai multe țări iau măsuri drastice de prevenire a contagiunii. Nu știm deocamdată când se va domoli valul de îmbolnăviri, dar, până atunci, iată măsurile pe care le poți lua ca să te protejezi pe tine și pe ceilalți.  Stai acasă. În prezent nu există un vaccin împotriva SARS-CoV-2 și cel mai probabil va dura între 12 și 18 luni până vom avea unul. Momentan, cea mai bună metodă de luptă împotriva virusului este încetinirea răspândirii lui, ca să nu copleșim sistemul medical, cum s-a întâmplat în Italia. De aceea, e bine să eviți contactul cu ceilalți oameni pe cât posibil. Dacă ai privilegiul să poți lucra de acasă, fă-o. Nu te duce la evenimente unde se adună multe persoane. Dacă n-ai de ales și trebuie să ieși din casă, stai la cel puțin un metru și jumătate depărtare de ceilalți. Chiar dacă ești tânăr și ai un sistem imunitar bun, adică nu ești, teoretic, în categoria celor mai afectați de virus, gândește-te că îi protejezi pe ceilalți prin distanțare socială. Spală-te pe mâini. Probabil ai auzit îndemnul acesta mai des în ultimele două săptămâni decât în restul vieții, dar e important să știi că apa și săpunul funcționează cel mai bine în prevenirea infectării cu viruși, inclusiv cel care a provocat pandemia actuală. Spală-te pe mâini timp de 20 de secunde înainte să mănânci, când vii de afară și după ce ai atins obiecte și suprafețe pe care le-au atins și alții. Ai grijă să freci bine exteriorul mâinilor, podul palmei, între degete și vârfurile degetelor. Dacă nu ai acces la apă și săpun, încearcă să faci rost de un gel dezinfectant cu 60-80% alcool – produsele cu un procentaj mai mic nu au efect. Nu te atinge pe față cu mâinile nespălate. Oamenii își ating fața o dată la două minute și ceva, așa că trebuie să exersezi puțin ca să te dezveți de obiceiul acesta. Dar e important să faci efortul ăsta, pentru că virusul ajunge de pe mâini – cu care atingi diferite suprafețe – în corp prin membrana mucoasă din ochi, nas și gură. Ajută și dacă cureți în mod regulat suprafețele pe care le atingi cel mai des: mânere, clanțe, întrerupătoare, tălpile pantofilor. Tușește în cot. Când strănuți sau tușești, poți să stropești picături mici de salivă purtătoare de virus, care ajung fie pe suprafețe, fie direct pe interlocutor, în funcție de cât de aproape ești de el. E indicat să tușești în cotul îndoit sau într-un șervețel, pe care trebuie să-l arunci imediat după folosire la gunoi. Te protejezi, astfel, și pe tine, și pe ceilalți. Apropo de grija pentru ceilalți – poartă mască doar dacă e necesar, adică dacă tușești, ai febră și respiri greu. Dacă nu, mai bine ține-te de regulile de igienă și lasă măștile pentru personalul din spital și bolnavii care chiar au nevoie de ele.  Informează-te din surse oficiale. În vreme de pandemie, e ușor să treci granița dintre a te informa și a intra în panică. De aceea, încearcă să-ți creezi o rutină de a citi știri. În primul rând, ia-ți informațiile din surse oficiale sau verificate. Institutul Național de Sănătate Publică e o sursă bună de informații despre evoluția pandemiei în țară și Organizația Mondială a Sănătății pentru date despre ce se întâmplă în lume. Urmărește și deciziile Departamentului pentru Situații de Urgență, ca să fii la curent cu măsurile luate de autorități pentru prevenirea răspândirii virusului. Dacă ești anxios de fel, încearcă să citești despre coronavirus doar o dată sau de două ori pe zi, la începutul și la sfârșitul zilei, de exemplu.  Care sunt simptomele COVID-19? Câte cazuri sunt asimptomatice? COVID-19 a creat multă confuzie pentru autorități, dar și pentru populație. Boala se manifestă în moduri destul de diferite, iar simptomele cele mai răspândite sunt asemănătoare cu ale gripei și răcelii, ceea ce îngreunează identificarea cazurilor. Există patru tipologii mai largi de îmbolnăvire cu COVID-19: persoane care nu prezintă simptome, persoane cu infecții ușoare ale căilor respiratorii superioare, care au simptome ușoare de febră și tuse, persoane cu simptome de gripă puternică și persoane cu simptome de boli respiratorii grave, cel mai des, de pneumonie. Care sunt cele mai comune simptome? Cele mai comune simptome de COVID-19 sunt febra, starea de oboseală și tusea seacă. Unii pacienți pot avea și dureri în anumite zone ale corpului (musculare sau ale încheieturilor, de cap, abdominale), nas înfundat, dureri în gât, dificultăți de respirație sau diaree. La începutul bolii, simptomele sunt ușoare și se dezvoltă gradual. În cazuri severe, pot apărea simptome de pneumonie (dificultăți de respirație, tuse cu dureri în piept, frisoane). Pe lângă simptomele clasice de tuse și dificultăți de respirație, un caz de coronavirus ar putea avea o combinație de cel puțin două din următoarele simptome: febră, frisoane, frisoane repetate, dureri musculare, dureri de cap, dureri în gât și o pierdere subită a gustului și/sau a mirosului. CDC mai adaugă că problemele de respirație, durere sau presiune persistentă în piept, cazurile subite de confuzie sau inabilitate de a se ridica din pat, precum și cianoza ar putea fi semne de urgență ale îmbolnăvirii cu COVID-19, adăugând că pacienții care au aceste simptome ar trebui să ceară ajutor medical urgent. Un studiu efectuat pe pacienți din Europa. Acesta a arătat că 85,6% din persoanele studiate au avut cel putin un simptom de disfuncție olfactivă, cei mai mulți dintre aceștia pierzând integral simțul mirosului (79.6%). Au fost raportate și cazuri în care pacienții au avut halucinații olfactive, incluzând fantosmie și parosmie. În 63% din cazurile studiate, simptomele olfactive au persistat o perioadă și după ce restul simptomelor au dispărut. În același timp, 88% au raportat deficiențe ale gustului, simțind redus sau chiar deloc anumite tipuri de gusturi (în special cele sărate, dulci, amare sau acre). În cât timp apar simptomele? O altă dificultate în suprimarea răspândirii epidemice este faptul că simptomele pot apărea într-un interval de aproximativ două săptămâni de la expunerea la SARS-CoV-2. Un studiu americano-german a ajuns la concluzia că, la persoanele care ajung să manifeste simptome, boala are o perioadă medie de incubație de 5 zile. Doar 2,5% din cazuri prezintă simptome în primele 3 zile, iar în 97,5% din cazuri ele vor apărea într-un interval de 12 zile. Autorii studiului mai arată că febra a apărut, în medie, la 6 zile de la infectare, iar în 97,5% din cazuri a fost identificată în 13 zile de la expunere. Estimările specialiștilor arată că, în 1% din cazurile cu simptome, ele pot apărea după perioada de 14 zile. La momentul actual, în România sunt impuse carantina și izolarea pentru persoanele care s-au întors din zone cu focar sau care au intrat în contact cu un caz suspect sau confirmat de COVID-19. Dacă nu faci parte din aceste categorii, nu ar trebui să te sperii la apariția unor simptome ușoare – ar putea fi o simplă răceală sau un caz de gripă sezonieră. Pentru siguranță, mai ales dacă suferi și de alte afecțiuni, contactează medicul de familie sau distribuitorul de servicii medicale privat pentru o consultație prin telefon. Cu toate acestea, chiar și dacă ți se indică în urma consultației că nu ai nevoie de îngrijiri medicale, fii precaut. Evită cât de mult poți ieșirile. Dacă acest lucru nu este posibil, utilizează o mască, păstrează distanța socială față de alte persoane când părăsești locuința și spală-te des pe mâini cu apă și săpun, pentru a-i proteja pe cei din jur. Care e diferența dintre carantină și izolare la domiciliu? Dacă vorbim despre sensul termenului carantină, el se referă la izolarea preventivă a unui individ sau grup care a intrat în legătură cu un o persoană testată pozitiv pentru o boală contagioasă, sau vine dintr-o regiune unde există o epidemie. Din punct de vedere legal, carantina individuală se aplică în două moduri: carantina instituționalizată (menționată de cele mai multe ori doar sub termenul de carantină), când un individ este plasat de autorități în centre speciale de carantină pentru o anumită perioadă de timp; izolarea la domiciliu (menționată și ca auto-izolare), când un individ are obligația de a rămâne pe raza locuinței pentru o perioadă de timp hotărâtă de autorități. În cazul actualei epidemii de COVID-19 în România, atât carantina, cât și izolarea la domiciliu trebuie respectate pentru o perioadă de 14 zile din momentul în care sunt impuse în fiecare caz individual. Cum se aplică carantina? În cazul în care ai călătorit într-una din zonele roșii, vei fi preluat de autorități la intrarea în țară și transportat la un centru de carantină, unde vei sta pe o perioadă de 14 zile. Dacă testele pentru COVID-19 făcute în acest timp au rezultate negative și nu ai simptome la sfârșitul acestei perioade, vei fi lăsat să te întorci acasă, fără obligații suplimentare. Cum se aplică izolarea la domiciliu? Dacă ai călătorit în ultimele două săptămâni în una din zonele galbene, vei fi consultat medical la revenirea în țară și, dacă nu prezinți simptome, vei fi îndrumat către domiciliu. Nu înainte de a completa un formular și de a oferi date de contact, precum și adresa la care te vei izola. În cazul în care ai intrat în contact cu o persoană bolnavă de COVID-19 sau care prezintă simptome și a călătorit în zona roșie, vei fi cel mai probabil contactat de autoritățile care desfășoară ancheta epidemiologică. Dacă ai suspiciunea asta și nu ai fost contactat, comunică acest lucru medicului de familie sau Direcției de Sănătate Publică (DSP) locală. Pe parcursul celor 14 zile de izolare, nu ai voie să părăsești domiciliul sub nicio formă, și vei ține legătura cu medicul de familie sau, în caz că nu ai, cu DSP-ul județean, care vor verifica dacă dezvolți simptome de COVID-19 în această perioadă. Autoritățile te pot verifica oricând la domiciliu pe parcursul celor 14 zile și, dacă observă că nu respecți perioada de izolare, îți pot deschide dosar penal pentru zădărnicirea combaterii bolilor. Ca să poți ieși oficial din perioada de izolare, ai nevoie de un aviz epidemiologic, emis de medicul de familie sau DSP, care va fi eliberat dacă se constată că nu ai prezentat simptome pe parcursul perioadei. Este bine să știi că, pe lângă spațiu de cazare corespunzător, statul este obligat să îți asigure pe parcursul carantinei hrană și apă în cantitate suficientă, îmbrăcăminte corespunzătoare, mijloace de comunicare și orice alt fel de asistență necesară (de ex. asistență medicală pentru alte condiții medicale decât COVID-19) și în același timp să-ți protejeze bagajele și orice bunuri personale pe care le ai la tine. Ce riști dacă nu respecți carantina sau izolarea? Este destul de greu să încalci carantina odată ce ești repartizat într-un centru, având în vedere că ele sunt păzite de poliție și jandarmerie. Este mai ușor să încalci măsurile de izolare, dar și în cazul acesta poți fi verificat de autorități. În orice caz, dacă nu respecți perioada de 14 zile odată începută, riști următoarele sancțiuni și pedepse pentru zădărnicirea combaterii bolilor: închisoare cu perioadă între 6 luni și 15 ani, în funcție de efectele produse; amenzi penale de până la 20.000 de lei; interzicerea unor drepturi. Și, cel mai important, riști sănătatea celor din jur. Pe lângă aceste măsuri, dacă vei fi prins încălcând perioada de izolare, vei fi plasat în carantină instituționalizată. În același timp, dacă vei fi prins încălcând perioada de carantină, ți se vor anula zilele deja efectuate și vei plasat din nou într-un centru timp de 14 zile. Asemanari si diferente dintre COVID-19 si gripă COVID-19 este cauzat de infecția cu un nou coronavirus (numit SARS-CoV-2), iar gripa este cauzată de infecția cu virusuri gripale. Deoarece unele dintre simptomele gripei și ale COVID-19 sunt similare, poate fi dificil să se facă diferența dintre acestea numai pe baza simptomelor, iar testarea poate fi necesară pentru a confirma diagnosticul. Gripa și COVID-19 au multe caracteristici, dar există câteva diferențe cheie între cele două. Atat COVID-19, cat si gripa au o prezentare similara a bolii. Ambele sunt infectii respiratorii, cu manifestari variate,extreme, de la absenta simptomelor, la forme severe si deces. De asemenea, virusurile care le produc se transmit asemanator, pe cale respiratorie, prin contact direct si prin atingerea suprafetelor contaminate. Prin urmare, impun masuri de igiena asemanatoare: spalat frecvent pe maini, tusit in pliul cotului. Diferente dintre COVID-19 si gripa Viteza cu care se transmit virusurile care cauzeaza COVID-19 si virusurile gripale este o diferenta importanta. Gripa are o perioada de incubatie mediana mai scurta si, de asemenea, o perioada mai mica de timp dintre debutul manifestarilor la un pacient si debutul semnelor la o persoana care s-a infectat de la acesta, in comparatie cu infectia COVID-19. Acest interval, in cazul COVID-19 este estimat la 5-6 zile, in timp ce la gripa este de 3 zile. In plus, transmiterea in primele 3-5 zile de boala sau o transmitere potential pre-simptomatica – transmiterea virusului inainte de aparitia simptomelor – este in factor principal de raspandire a gripei. In schimb, exista persoane care pot transmite noul coronavirus cu 24-48 de ore inainte de instalarea simptomelor; totusi, in prezent, nu aceasta pare a fi o modalitatea principala de transmitere, ci mai degraba de la persoane simptomatice. Numarul de reproducere – numarul de infectii secundare generate de un individ infectat – este, in cazul COVID-19, de 2 - 2,5, mai mare decat la gripa. Copiii sunt un vector important de transmitere a virusului gripal in comunitate. Datele initiale arata ca, in cazul COVID-19, copiii sunt mai putin afectati decat adultii. Potrivit datelor din China, transmiterea noului coronavirus este mai probabila de la adulti la copii decat viceversa. In cazul COVID-19, 80% dintre cazuri sunt forme usoare sau asimptomatice, 15% sunt severe si necesita terapie cu oxigen, iar 5% sunt infectii critice, care necesita ventilatie artificiala. Rata de infectie critica in cazul COVID-19 este mai mare decat la gripa. Cei mai expusi riscului de a face forme severe de gripa sunt copiii, gravidele, varstnicii, cei cu boli cronice si cu sistemul imunitar slabit. In cazul infectiei COVID-19, varsta inaintata si comorbiditatile cresc riscul de severitate a manifestarilor bolii. Si nu in ultimul rand, mortalitatea prin COVID-19 pare mai mare (3-4%) decat in cazul gripei sezoniere (care este sub 0,1%). Cine are risc mai mare de infectare? Unele persoane au riscuri mai mari de a dezvolta complicatii asociate COVID-19. Este vorba despre persoanele in varsta si persoanele cu diferite afectiuni cronice, precum boli de inima, diabet zaharat, boli pulmonare, boli care slabesc sistemul imunitar, sau pacienti care urmeaza tratament imunosupresor. Si pacientii cu cancer, in general, sunt mai susceptibili la infectii, datorita organismului imunocompromis de tumora si tratamentele anticancerigene, avand in vedere ca acestea slabesc sistemul imunitar. Tot mai multe state recomandă purtarea măștilor în public. În principiu, asta ar putea încetini răspândirea bolii, dar nu atât de mult pe cât se speră. Dacă purtarea lor va fi recomandată doar în public, cel mai probabil vor fi protejați doar cei care ar fi fost expuși accidental la virus într-un mijloc de transport, de exemplu. În clădirile de birouri, acasă, în general în locurile în care lumea petrece mai mult timp, cel mai probabil mulți nu vor purta mască, n-o vor schimba la timp sau va ceda și o vor scoate din când în când.  Este deci nevoie să se combine purtarea măștilor cu alte măsuri de protecție – spălarea regulată pe mâini și evitarea atingerii feței. OMS recomandă statelor membresă ia măsuri pentru obligativitatea dezinfecției mâinilor la intrarea și ieșirea din clădiri comerciale și a mijloacelor de transport.  Pe termen lung, vom asista la o schimbare de paradigmă în societățile occidentale. Oamenii vor deveni mult mai atenți cu bolile respiratorii. Nu va mai fi acceptabil social ca o persoană cu simptome vizibile să iasă în public fără protecție. Poate că data viitoare când vei tuși sau îți va curge nasul va fi doar o răceală obișnuită sau o alergie, dar lumea te va privi suspect dacă nu vei avea masca pe față.